---
layout: post
title: Skrbništvo in Družinski zakonik ali kdo naj bo skrbnik osebi pod skrbništvom

---

Osem let je že od sprejetja Družinskega zakonika (Ur.l. RS, št. 15/17,DZ), napisani so trije komentarji (pri zadnjem, od Lexpere, GV založbe, 2024, sem sodelovala tudi jaz), praksa pa prinaša nove pomisleke in potrebo po spremembah, za katere bi bilo prav, da bi bile slišane in ustrezno upoštevane. Pameten zakonodajalec bi navedeno preveril pri tistih, ki DZ uporabljajo pri svojem delu, pri tistih, ki imajo izkušnje s posameznega področja.

Področju skrbništva, kot posebni obliki varstva tako za otroke, za katere ne skrbijo starši, kot tudi za odrasle osebe, ki niso sposobne skrbeti same za svoje pravice in koristi (11.člen DZ), je DZ prinesel le malo sprememb. Predvsem pa ne tistih, ki bi bile najbolj potrebne. Tako se za skrbnika še vedno imenuje oseba, ki ima osebne lastnosti in sposobnosti potrebne za opravljanje obveznosti skrbnika, in ki privoli, da bo skrbnik. Kot nadalje določa isti, 240.člen DZ v drugem odstavku: obveznost skrbnika je prostovoljna in častna. To pomeni, da nikogar ni mogoče prisiliti, da se zaveže opravljati skrbniške naloge, če tega noče, pa čeprav bi to delal za svojega zakonca, partnerja ali najbližjega sorodnika. Lahko odkloni. Ker se mu ne da ukvarjati s tem, ker bi moral o tem poročati (250.člen DZ) centru za socialno delo (CSD), ker se naj s tem ukvarjajo drugi … Pa še odškodninsko je odgovoren za svoje delo. Skrbnik mora varovancu povrniti škodo, ki mu jo prizadene z malomarnim opravljanjem svojih obveznosti ali s samovoljno opustitvijo obveznosti skrbnika (253.člen DZ). Pa je zakonodajalec kar naravnost določil, da lahko CSD ali sodišče odloči, da se osebi za skrbnika imenuje CSD (prvi odst. 244.člena DZ). Glede na to, da skrbnika po novem imenuje sodišče (razen skrbnika za posebni primer, ki ga lahko imenuje tudi CSD), to v praksi pomeni, da bo sodišče vedno imenovalo CSD za skrbnika, če temu ne bo uspelo najti osebe, ki bi bila pripravljena prevzeti te naloge. Tako tudi določa Zakon o nepravdnem postopku (drugi in tretji odstavek 64.člena ZNP-1). 

Vprašati se je potrebno o uporabi moralnih norm na področju skrbništva. Na eni strani se zakonodajalec sklicuje na častnost opravljanja skrbniških nalog, po drugi strani pa lahko posameznik le-te odkloni brez da bi navedel vzrok, zakaj tega ne more ali ne želi opravljati, tudi ko gre za njemu najbližje osebe (partnerja, sorodnike), saj je opravljanje teh nalog prostovoljno. Kje je tu moralna dolžnost pomagati, ko je nekdo tega potreben, ko sam ne zmore več? Temeljni zakon o skrbništvu iz leta 1947 je določal, da mora vsak državljan sprejeti dolžnost skrbnika (16.člen). Skrbniške dolžnosti je lahko odklonil le, če je že dopolnil 60 let; če bi zaradi bolezni, telesnih hib ali zaradi narave svojega poklica ali službe ne mogel pravilno opravljati te dolžnosti; če je že opravljal skrbniško dolžnost ali je sicer skrbel za dvoje ali več tujih otrok; mati, ki je imela otroka mlajšega od sedem let; tisti, ki so imeli četvero ali več svojih mladoletnih otrok. Skrbniški zakon iz leta 1965 pa je prinesel spremembo, ki velja še danes, da lahko organ, ki imenuje skrbnika, odloči, da bo to dolžnost opravljal sam. Posledica tega je, da je v praksi področje skrbništva na CSD tisto, kjer je fluktuacija strokovnih delavcev ena najhujših, saj mora biti strokovni delavec hkrati velik strokovnjak s področja civilnega prava (upravljanje premoženja in zastopanje pred različnimi institucijami, zlasti kverulantov pred sodišči), pa tudi nakupovalec, čistilec ali selivec, če varovanec nima sredstev, da se za to najame ustrezen servis. Država pa roko na oči in ušesa! 

Zato bi zakonodajalec moral skrbništvo temeljito prenoviti, zlasti pa poskrbeti, da bi najbližji sorodniki in partner osebe, ki je postavljena pod skrbništvo ali ji je postavljen skrbnik za posebni primer, bili dolžni prevzeti skrbniške naloge ali vsaj navesti tehten razlog zakaj tega ne morejo, ali pa uvesti plačano skrbništvo. Bodisi z ustanovitvijo posebne službe, ki bi to opravljala ali zaposlitvijo dodatnih delavcev na CSD, kot na primer poklicni profil organizator socialne mreže, ki bi opravljali delo skrbnika osebam, ki niso sposobne poskrbeti zase, za svoje koristi.

5. september 2025